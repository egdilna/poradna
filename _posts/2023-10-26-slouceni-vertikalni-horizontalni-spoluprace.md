---
layout: post
title: Co znamená redefinice horizontální a vertikální spolupráce novelou zákona o veřejných zakázkách?
categories: [Trable s eGovernmentem]
tags: [dodavatelé]
author: Michal Rada
---

**Ano, novelou ZZVZ od července 2023 dochází k zásadní změně a jde o faktické srovnání vertikální a horizontální spolupráce mezi sebou a tím i o možnost in-house zadávání nejen pro potřeby IT napříč ovládanými osobami celého státu.**


<main id="main-content"><p>V červenci 2023 nabyla účinnosti novela <a href="https://www.zakonyprolidi.cz/cs/2016-134">zákona 134/2016</a> o zadávání veřejných zakázek a to konkrétně <a href="https://www.zakonyprolidi.cz/cs/2023-166">zákon 166/2023</a>. Kromě jiného zde došlo i ke změně definice zadavatele a jeho skladby, což řeší dlouholetý problém faktického omezení tzv. horizontální spolupráce.</p><blockquote><p>Zákon č. 134/2016 v § 4 odst. 1 písm. a) a e) říká: Zadavatelem je Česká republika; v případě České republiky se organizační složky státu považují za provozní jednotky s funkční samostatností při zadávání veřejných zakázek podle § 17 odst. 2. Zadavatelem je jiná právnická osoba, pokud byla založena nebo zřízena za účelem uspokojování potřeb veřejného zájmu, které nemají průmyslovou nebo obchodní povahu, a jiný veřejný zadavatel ji převážně financuje, může v ní uplatňovat rozhodující vliv nebo jmenuje nebo volí více než polovinu členů v jejím statutárním nebo kontrolním orgánu.</p></blockquote><p>Tato novelizace znamená, že osoby ovládané státem či jeho součástí, jsou považovány za osoby ovládané týmž zadavatelem. Podle odůvodnění k pozměňovacímu návrhu „zpřesnění definice veřejného zadavatele organizačním složkám státu usnadní horizontální a vertikální spolupráci, když za samostatného (ovládajícího) veřejného zadavatele je považován stát jako celek, který tak bude moci efektivněji využívat vlastních kapacit v rámci státní správy, bez ohledu na jejich právní formu. Tento postup je nezbytný například v oblasti veřejných zakázek na IT, když každá organizační složka státu musí danou agendu řešit, přičemž je nevhodné, aby si ji každá řešila samostatně, když by bylo daleko efektivnější a z hlediska vynakládání veřejných prostředků hospodárnější, aby vznikala komplexnější IT řešení napříč státní správou. Důležité přitom je, že lze takto defacto nejen v oblasti IT přestat rozlišovat mezi ryze vertikální spoluprací a horizontální spoluprací, protože i osoba ovládaná jinou součástí státu je přípustná pro přímé zadání.</p><p>Jde tak o úpravu mechanismů včetně přímého zadání tzv. in-house podle § 11 tohoto zákona, která podstatně rozšíří možnosti in-housingu napříč různými složkami a součástmi státu. Bude tak kupříkladu možné využít kompetencí a služeb jedné osoby ovládané jednou součástí státu i v případě, kdy to potřebuje jiná součást státu jako jednoho zadavatele. Tím se defacto tedy uzavírá kruh mezi § 4 a jeho písmeny a § 11.</p></main>
